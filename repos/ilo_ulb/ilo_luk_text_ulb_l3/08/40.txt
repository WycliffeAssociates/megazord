\v 40 Iti panagsubli ni Jesus, pinasangbay isuna dagiti adu a tattao, ta agur-urayda amin kenkuana. \v 41 Pagammoan, immay ti lalaki nga managan Jairo, ket maysa isuna kadagiti mangidadaulo iti sinagoga. Nagpakleb ni Jairo iti sakaanan ni Jesus ket kiniddawna a mapan koma isuna idiay balayna, \v 42 ta addaan isuna iti kakaisuna nga anak a babai, nga agtawen iti sangapulo ket dua, ken isuna ket matmatayen. Ngem iti ipapanna, dagiti adu a tattao ket inaribungbunganda isuna.